V současné době je na českém trhu velká konkurence internetových obchodů
(e-shopů), přeprodávajících zboží od téhož dodavatele, případně dodavatelů. Pro
prodejce je tedy nutností sledovat cenu totožných produktů na konkurenčních
obchodech. Velkou komplikací jsou pro obchody s vyšší marží cenové srovnávače
(zboží.cz, Heureka), které zákazníkům přednostně nabízejí produkty za nižší
cenu. Je tedy nutné pravidelně sledovat ceny u konkurence a svou cenovou
politiku jim přizpůsobit.

Mapování konkurence provádějí provozovatelé e-shopů v naprosté většině ručně a
navíc jen na malé množině produktů z celkové nabídky. Takové sledování je
značně neefektivní a časově náročné. Kvůli časové náročnosti vznikají
provozovateli vysoké náklady už během sbírání dat. Při sběru dat se navíc často
zanáší lidskou příčinou do výstupu chyby (překlepy, nesprávné uvedení ceny,
duplicity, ...), které lze odhalit jen velmi těžko. Tyto data je následně nutné
sloučit od více zaměstnanců pracujících paralelně a analyzovat je.

Vzhledem k rychlému vývoji trhu se tyto analýzy velmi rychle stávají
neaktuálními a je třeba celý proces opakovat. Velké množství dat navíc
znemožňuje analytikům sledovat informace o zboží za delší časové období. Aby
analytici mohli pracovat s grafickým rozhraním, používají pro své výstupy
tabulky a grafy generované tabulkovým procesorem (např. Excel), které ale lze
strojově zpracovat jen velmi těžko a pro další využití (např. automatické
vkládání informací z analýzy do databáze obchodu) nejsou vhodná.

I při pravidelném opakování procesu může dojít ke špatnému odhadu nové ceny
kvůli extrémním výkyvům cen konkurence.

Nový systém by měl na základě seznamu produktů a jejich specifických parametrů
zmapovat konkurenční zboží a nalézt konkurenty, kteří používají informace o
produktech v rozporu s autorskými právy uživatele. O sledovaných produktech lze
zjistit historii vývoje cen, změny v popisu zboží a porovnání atraktivity s
konkurencí.

Systém nabízí ovládání pomocí webového rozhraní ze stolního počítače, tabletu,
ale i mobilního telefonu. Data jsou prezentována pomocí grafů a jednoduchých
tabulek. Výstup analýzy je možné exportovat do zvoleného formátu, určeného pro
tisk nebo strojové zpracování.
